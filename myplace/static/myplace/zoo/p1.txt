เขาดินเป็นสวนสัตว์ใหญ่ใจกลางกรุงเทพฯ มีพื้นที่ 118 ไร่ มีสัตว์ป่าราวๆ 2,000 ตัว ทั้งที่หายากและเกือบจะสูญพันธุ์แล้ว มีต้นไม้นานาชนิดที่ให้ความร่มรื่นและบึงน้ำขนาดใหญ่ที่สวยงาม เหมาะเป็นที่ศึกษาเรียนรู้ชีวิตสัตว์สำหรับนักเรียน นักศึกษา และเป็นที่พักผ่อนหย่อนใจสำหรับครอบครัว นักท่องเที่ยว และประชาชนทั่วไป นอกจากสัตว์ป่าหลากหลายชนิดที่มีอยู่ในสวนสัตว์แล้ว ที่นี่ยังมี 7 สิ่งมหัศจรรย์ที่มีความสำคัญติดอันดับโลกอยู่ด้วย ซึ่งภายในสวนสัตว์ดุสิตก็ได้แบ่งพื้นที่การจัดแสดงสัตว์ไว้เป็นส่วนๆ เพื่อให้ง่ายต่อการเดินชม เช่น ส่วนจัดแสดงสัตว์แอฟริกา ส่วนจัดแสดงสัตว์เลื้อยคลาน ส่วนจัดแสดงเสือ ส่วนจัดแสดงลิงและค่าง ส่วนจัดแสดงสัตว์ตระกูลกวางและสัตว์ป่าสงวน เกาะนก สวนสนุกและเครื่องเล่นต่างๆ เป็นต้น 
